8. Instytucje pamięci w kulturze cyfrowej

Galerie, biblioteki, archiwa i muzea określa się czasami wspólnym terminem GLAM (ang. Galleries, Libraries, Archives, Museums) lub LAM (ang. Libraries, Archives, Museums). Pojęcia te funkcjonują dziś głównie w odniesieniu do pro- jektów współpracy między Wikipedią a tymi instytucjami (GLAM-Wiki), jednak oczywiście można ich użyć poza tym kontekstem.
Z punktu widzenia historyka wiedza o kondycji instytucji kultury zarządza- jących materialnymi zasobami dziedzictwa historycznego czy udostępniających literaturę naukową wydaje się niezwykle ważna. W kulturze cyfrowej archiwa, muzea, galerie sztuki i biblioteki podlegają ogromnym zmianom. Z instytucji zamkniętych, niedostępnych, posiadających niemal sakralny status stają się prze- strzeniami otwartymi, udostępniającymi swoje zasoby, intensyfikującymi komu- nikację z odbiorcami i animującymi ich aktywność. Wspomniane już wyżej ini- cjatywy GLAM-Wiki to projekty współpracy między publicznymi instytucjami kultury a środowiskiem Wikipedii. Dziś taką formę wspólnych działań na rzecz zwiększenia dostępności i popularyzacji zbiorów podejmuje 45 archiwów, biblio- tek, muzeów i galerii, także z krajów europejskich: Niemiec, Francji, Norwegii, Wielkiej Brytanii i Holandii. Współdziałanie to przybiera np. formę kilkumie- sięcznego zatrudnienia wikipedysty w instytucji w celu edukacji zespołu i wspar- cia udostępniania zbiorów w repozytorium Wikipedii oraz tworzenia nowych ha- seł (wikipedian in residence). Współpraca instytucji kultury z Wikipedią możliwa jest także w przypadku takich inicjatyw jak organizowanie wycieczek wikipe- dystów do muzeów i galerii w celu fotografowania (często niedostępnych dla zwykłych zwiedzających) zbiorów i udostępniania ich w Wikipedii (Wikipedia Loves Art) czy akcji wspólnego skanowania zbiorów (scan-a-thon organizowany wielokrotnie w waszyngtońskiej siedzibie amerykańskich archiwów narodowych
– NARA). W ramach GLAM-Wiki w latach 2010-2011 pozyskano 194 tys. fotografii, którymi zilustrowano ponad 2 tys. artykułów.
Chociaż wciąż nie jest to trend powszechny, czołowe instytucje GLAM, takie jak: Biblioteka Kongresu, amerykańskie archiwa narodowe National Archives and Records Administration (NARA), British Library i brytyjskie archiwa narodowe The National Archives wypracowują nowe standardy otwartości i nowe modele działania, które kopiowane są przez mniejsze instytucje na całym świecie. Profesjonalne instytucje GLAM nie działają w próżni – otaczają je niezliczone oddolne, „amatorskie” projekty i inicjatywy archiwalne, muze- alne czy biblioteczne, rozwijane przez organizacje pozarządowe, społeczności lokalne, nieformalne grupy inicjatywne czy indywidualne osoby, korzystające z możliwości, jakie daje Internet.
Digitalizacja niesie ze sobą spore wyzwania. Programy masowej digitalizacji zasobów dziedzictwa historii i kultury bardzo często pozbawione są elementów edukacyjnych, pozwalających przygotować odbiorców do pełnego, aktywnego i kreatywnego korzystania z udostępnianych online materiałów, co w tej sytuacji staje się ważnym zadaniem dla szkolnej edukacji historycznej. Postępująca di- gitalizacja i popularność cyfrowych repozytoriów wywołują też zjawisko ana- logowego wykluczenia. Skoro wygodny dostęp online staje się preferowany, to zasoby, do których dotrzeć można wciąż jedynie w tradycyjny sposób w biblio- tekach czy archiwach, mogą być niezauważane i pomijane.
Nic więc dziwnego, że pojawiają się głosy mówiące o potrzebie powrotu do fizycznych przestrzeni i fizycznych obiektów. W wydanym kilka lat temu raporcie American Association of Museums (AAM) i Center for the Future of Museums (CFM) przewiduje się, że wobec postępującej cyfryzacji kultury muzea stać się powinny rezerwuarami autentyczności (AAM i CFM 2008, s. 15), udo- stępniającymi fizyczne obiekty i pozwalającymi na bezpośredni kontakt z nimi. Dużym problemem staje się też niska aktywność użytkowników GLAM-ów, ponieważ w wielu przypadkach uniemożliwia ona realizację pewnych działań, ta- kich jak wspólne opisywanie zasobów czy kreatywne korzystanie z danych udo- stępnianych przez instytucję (Werla, 2012). Koncepcja Web 2.0, tak popularna jeszcze kilka lat temu i wykorzystywana do projektowania nowej komunikacji między instytucjami GLAM a ich odbiorcami, dziś wydaje się być w odwrocie.
Z punktu widzenia badacza historyka otwartość instytucji GLAM może mieć podstawowe znaczenie przy planowaniu i prowadzeniu badań. Jej pierwszym elementem jest na pewno dobrze przygotowana, czytelna, użyteczna i aktualna strona internetowa, pozwalająca szybko zorientować się w zasadach korzysta- nia z biblioteki czy archiwum i w charakterze zbiorów. Uzupełnieniem oferty informacyjnej mogą być blogi prowadzone przez indywidualnych pracowników instytucji lub reprezentujące pracę całych wydziałów, jak to odbywa się w przy- padku Biblioteki Kongresu czy NARA. Narzędzia, takie jak newsletter czy kanał RSS pozwalający w łatwy sposób otrzymywać najnowsze informacje ze strony, to standardowe rozwiązania usprawniające komunikację. Ale komunikacja ta nie musi odbywać się wyłącznie między użytkownikiem (badaczem) a instytucją.
Our Archives (www.ourarchives.wikispaces.net) to platforma internetowa oparta o model wiki, pozwalający na łatwe dodawanie i edytowanie treści stron WWW.  Amerykańskie Archiwa Narodowe (NARA) przygotowały ten serwis z myślą o komunikacji między badaczami korzystającymi z udostępnianych przez nich zbiorów. Dzięki temu osoby te wymieniać się mogą informacjami na temat dostępu do określonych dokumentów, tworzyć własne katalogi czy współpra- cować z innymi prowadzącymi badania na podobny temat. Na nieco podobnej zasadzie funkcjonuje katalog archiwum Saari Manor, wspomniany już w jednym z poprzednich rozdziałów, przy czym historycy korzystający z jego zbiorów sami zaprojektowali sposób ich katalogowania i uzupełniają przygotowane przez pra- cowników podstawowe informacje o poszczególnych dokumentach.
Oczywiście dla historyka najbardziej użyteczną formą otwartości instytucji GLAM będzie swobodny dostęp do źródeł, czyli np. dokumentów i obiektów muzealnych oraz literatury naukowej. Nie wszystko może być jednak swobodnie publikowane online – na drodze postępu digitalizacji i udostępniania zasobów stoją także kwestie finansowe czy zasady prywatności.
Ze względu na ograniczenia prawa autorskiego biblioteki umieszczają w swoich internetowych repozytoriach najczęściej książki z domeny publicznej, które nie zawsze są użyteczne z punktu widzenia współczesnych badań. Ko- rzystanie z trudno dostępnej książki czy czasopisma nadal wiąże się często z koniecznością wyjazdu do innego miasta czy długim czasem oczekiwania na dostęp do publikacji. Na szczęście pojawiają się takie usługi biblioteczne, jak serwis zdalnego zamawiania kopii z materiałów bibliotecznych, uruchomiony przez bibliotekę Uniwersytecką w Poznaniu. W serwisie Libsmart Copy zamówić można skan dowolnej publikacji z katalogu biblioteki. Usługa jest płatna, ale po- zwala bardzo szybko skorzystać z treści publikacji – po uiszczeniu opłaty skan można ściągnąć ze strony biblioteki. Jest on zabezpieczony znakiem wodnym, zawierającym imię i nazwisko oraz adres email zamawiającego, i może być wy- korzystywany jedynie w ramach dozwolonego użytku. Podobne usługi dotyczyć mogą także archiwaliów. W podobnym modelu funkcjonuje program eBooks on Demand (EOD), prowadzony przez 30 europejskich bibliotek z 12 krajów. Usługa ta umożliwia zdalne zamawianie przygotowania i udostępnienia cyfrowej wersji dowolnej książki z domeny publicznej, o ile ta oczywiście znajduje się w katalogu współpracujących bibliotek.
Wiele instytucji GLAM współpracuje w celu udostępniania wspólnego in- terfejsu wyszukiwania w swoich zasobach. Przykładem takiego rozwiązania jest wyszukiwarka polskiej Federacji Bibliotek Cyfrowych, agregująca ponad milion obiektów z ponad 100 bibliotek, archiwów i repozytoriów. Dane z FBC ekspor- towane są do wyszukiwarki Europejskiej Biblioteki Cyfrowej Europeana, gdzie przeszukiwać można zasoby instytucji z całego kontynentu. Uruchomiony przez Narodowe Archiwum Cyfrowe portal Szukajwarchiwach.pl umożliwia przeglą- danie części zbiorów z 13 archiwów, m.in. Archiwum Akt Nowych, archiwów państwowych w Lublinie i Poznaniu, Archiwum m. st. Warszawy, Archiwum Muzeum Zamoyskich w Kozłówce czy Archiwum Hoovera. Swoje zbiory foto- graficzne i dźwiękowe publikuje online Narodowe Archiwum Cyfrowe. Natural- nie oprócz zdigitalizowanych zbiorów archiwa i muzea udostępniają także liczne katalogi internetowe, bazy danych itp.
Otwierając dostęp do swoich zasobów instytucje GLAM podejmują czasem współpracę z Wikipedią, którą, ze względu na zasięg tego serwisu, uznać można za jedno z najważniejszych repozytoriów zasobów o charakterze historycznym
– pomimo jego oczywistych wad związanych z poziomem opisów czy brakiem jednolitego standardu metadanych. Przykładem takiej współpracy są archiwa niemieckie (Bundesarchiv), które w 2008 roku umieściły w repozytorium Wi- kimedia Commons prawie 100 tys. fotografii archiwalnych. Są one teraz do- stępne swobodnie na jednej z wolnych licencji Creative Commons, umożliwia- jącej m.in. ich komercyjne wykorzystywanie. Opisy fotografii również prze- jęto bezpośrednio z Bundesarchiv, co gwarantuje ich merytoryczną jakość. Poza Wikipedią zdjęcia te dostępne są także w oficjalnym serwisie http://www.bild.bundesarchiv.de, gdzie pobrać je można w plikach bardzo dobrej jakości. Ponieważ Wikimedia Commons już dziś gromadzi wybrane zbiory z wielu instytucji GLAM, stanowi ona rodzaj wspólnego globalnego repozytorium, które jednak – co trzeba podkreślić – nie udostępnia jedynie zbiorów o charak- terze historycznym. Jest to jednak na pewno dobre źródło materiałów historycz- nych, do wykorzystania choćby w szkolnym nauczaniu historii.
Otwartość instytucji GLAM polegać może nie tylko na udostępnianiu sa- mych zbiorów w formie skanów, ale także innego rodzaju zasobów. Przykła- dowo, biblioteki zrzeszone w FBC pozwalają skorzystać z gotowych zestawów metadanych, dostępnych za pomocą protokołu OAI-PMH (Open Archives Ini- tiative Protocol for Metadata Harvesting). Zestawy te wykorzystane mogą być choćby do skuteczniejszego przeszukiwania zbiorów lub przygotowywania wi- zualizacji. Instytucje mogą publikować także takie dane, jak: zestawienia eko- nomiczne, geograficzne, statystyczne itp. (przykładowe rodzaje zestawów da- nych z holenderskich instytucji GLAM dostępne są na stronie http://www.opencultuurdata.nl/datasets/). Istotną cechą danych eksportowanych z instytucji GLAM powinna być ich otwartość – muszą być one rozpowszech- nione na takich zasadach prawnych, które pozwalają na ich swobodne wykorzy- stywanie i republikowanie, także w projektach komercyjnych.
Trudno na kilku stronach opisać problem ewolucji instytucji GLAM, gdyż składa się na niego wiele wątków technicznych, organizacyjnych, finansowych czy politycznych. Z pewnością w ofercie studiów historycznych powinny poja- wić się kursy pozwalające studentom zdobyć odpowiednią wiedzę i umiejętno- ści związane z korzystaniem z nowej internetowej oferty bibliotek, archiwów i muzeów. Oferta ta, jak pokazuje to wspomniany już prof. Tomasz Jasiński z Bi- blioteki Kórnickiej PAN, niekiedy w radykalny sposób usprawnia prowadzenie badań i pozwala zwiększyć ich skuteczność, także przez to, że źródła dostępne w formie cyfrowej mogą być automatycznie przetwarzane i analizowane:

Jeden z polskich mediewistów zapytał mnie, czy przytoczone zdanie z pewnej kroniki można w taki a nie inny sposób przetłumaczyć. Kilka chwil poszukiwań po Internecie i dysponowałem tekstem cyfrowym tej kroniki; następnie zestawiłem wszystkie zdania z tej kroniki, w których występował dwuznaczny wyraz, który utrudniał zrozumienie przysła- nego mi zdania. W chwilę później tekst został poprawnie przetłuma- czony. Następnie w wyszukiwarce znalazłem sto siedemdziesiąt kilka pozycji napisanych przez uczonych polskich, niemieckich, francuskich, węgierskich, rosyjskich etc., którzy analizowali interesujące zdanie. Oczywiście, w każdej pozycji bibliograficznej podałem dokładną stronę i wysłałem odpowiedź mojemu koledze. Najbardziej zdumiała go owa lista stu siedemdziesięciu pozycji bibliograficznych (Jasiński, 2010, s.
12).

Przywołany tutaj przykład wskazuje również na to, że historyk prowadzący bada- nia z użyciem Internetu nie powinien ograniczać się do korzystania wyłącznie ze znanych już sobie repozytoriów i narzędzi, ale nieustannie się uczyć i poznawać nowe. Jednak to nie wszystko: Internet wytworzył przecież także nowe formy komunikacji i współpracy między badaczami – piszę o tym w trzeciej części pod- ręcznika.
Zmianę, jaka zaszła w formule pracy historyka, w związku z postępami di- gitalizacji i możliwością skorzystania z narzędzi cyfrowych, w bardzo czytelny sposób przedstawiają William J. Turkel, Kevin Kee i Spencer Roberts, podsu- mowując swoje doświadczenia z zajęć dydaktycznych z metodologii historii od lat 80. XX w., aż do dziś. Stary schemat badań streszczają oni w następujących punktach (Turkel i in., s. 61):

1.   Przeprowadź systematyczny przegląd literatury przedmiotu;
2.   Sformułuj pytania badawcze;
3.   Przeprowadź odpowiednie analizy w archiwum, przepytaj świadków historii itp., w zależności od specyfiki przedmiotu badania;
4.   Opanuj dogłębnie badane zagadnienie;
5.   Opisz swoje wyniki w ramach publikacji pokonferencyjnej, artykułu w dru- kowanym czasopiśmie lub w monografii;
6.   Zanalizuj najnowszą literaturę przedmiotu w poszukiwaniu informacji istot- nych dla wyników twojego badania;
7.   Opublikuj ostateczne wyniki pracy.

Kiedy dostępne stają się źródła i literatura przedmiotu w formie cyfrowej, wtedy można skorzysta  z wyszukiwarek, narzędzi do automatycznej analizy treści czy wizualizacji. Pojawia się też możliwość zdalnej współpracy z innymi badaczami. W takim przypadku podstawy i warunki pracy historyka można opisać następu- jąco (zob. Turkel i in., 2012, s. 64–65):

1.   Zdigitalizuj wszystko;
2.   Przechowuj swoje zasoby w chmurze (tj. online na serwerach, tak aby mieć do nich dostęp z każdego komputera);
3.   Zarządzaj gromadzonymi cytatami z literatury w ramach odpowiedniej bazy danych (np. menadżera bibliografii);
4.   Pamiętaj, że interesujące cię informacje wciąż mogą do ciebie docierać (np. za pomocą subskrybowanych kanałów RSS czy newsletterów naukowych);
5.   Pamiętaj, że uwaga to najrzadszy zasób;
6.   Współpracuj z innymi;
7.   Dziel się wynikami swojej pracy.


Bibliografia:

American Association of Museums, Center for the Future of Museums (2008). Museums & society 2034: Trends and potential futures, American As- sociation  of  Museums,  Washington.  Pobrano  z: http://www.aam-us.org/docs/ center-for-the-future-of-museums/museumssociety2034.pdf?sfvrsn=0
Jasiński, T. (2010). Biblioteka cyfrowa i informatyka w warsztacie mediewi- sty. W: C. Mazurek, M. Stroiński, J. Węglarz (red.), Polskie biblioteki cyfrowe
2010 (s. 1–15). Poznań: Ośrodek Wydawnictw Naukowych (IChB PAN). Po- brano z: http://lib.psnc.pl/dlibra/docmetadata?id=293&from=publication.
Turkel, W.J., Kee, K., Roberts, S. (2012). A method for navigating the infi- nite archive. W: T. Weller (red.), History in the Digital Age (s. 61-75). London, New York: Routledge.
